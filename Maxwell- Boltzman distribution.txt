ধরুন আমার কাছে দুটি কাঁচের জারে সমপরিমাণ নাইট্রোজেন গ্যাস আছে। বলা হলো একটির তাপমাত্রা ২০০ কেলভিন এবং অপরটির ৩০০। এই তাপমাত্রার পার্থক্যের বিষয়টি থেকে আমরা কি কি জানতে পারি? যেখানে তাপমাত্রা বেশি সেখানে থাকা নাইট্রোজেন গ্যাসের অনুগুলোর গতিশক্তি কম তাপমাত্রায় থাকা গ্যাসের তুলনায় বেশি হবে। এখন যদি আপনাকে প্রশ্ন করি কোন জারে নাইট্রোজেন গ্যাসের গতি কত?
উচ্চ মাধ্যমিক পদার্থবিজ্ঞানের তাপগতিবিদ্যা অধ্যায়ে আমরা পড়েছি Classical Thermodynamics সম্পর্কে। যেখানে আমাদের আলোচনা সীমাবদ্ধ ছিলো পদার্থের Macroscopic Properties যেমন বড় স্কেলে একটি পুরো সিস্টেমের তাপ, চাপ, আয়তন এবং অভ্যন্তরীন শক্তি সম্পর্কে। কিন্তু আমরা যদি একটা সিস্টেমের গভীরে যাই তাহলে কি পাবো? যেমন আমাদের সেই এক জার ভর্তি নাইট্রোজেন গ্যাসের কথাই ভাবুন। পুরো গ্যাস জারটি নাইট্রোজেন গ্যাসের অনু দিয়ে পরিপূর্ণ। তাপমাত্রা কম/বেশি করায় গ্যাসের অনুগুলোর গতিশক্তি হ্রাস/বৃদ্ধি পাচ্ছে। কোন গ্যাস অণু অনেক বেশি গতিতে জারের পৃষ্ঠে ধাক্কা মারছে, নিজেদের মধ্যে সংঘর্ষ করছে আবার তাপমাত্রা কম থাকায় আরেক জারের গ্যাসের অনুগুলো দীর্ঘ সময় যাবত অন্য অণুদের সাথে সংঘর্ষ করছে না আবার কম গতিতে গিয়ে জারের পৃষ্ঠে ধাক্কা মারছে। অনুগুলো সংঘর্ষ বিহীন একাকী যে পথ চলে তাকে বলা হয় Free Path বা মুক্ত পথ। আমাদের উদাহরণের গ্যাসের যদি গড় মুক্ত পথ বা Mean Free Path এর কথা ভাবি তাহলে দেখবো ৩০০ কেলভিন তাপমাত্রার গ্যাসে গড় মুক্ত পথ কম। এবার আসি সেই আগের প্রশ্নটায়, মনে করুন দুটো গ্যাস জারেই তাপমাত্রা একটি নিদিষ্ট মানে আছে তাহলে কি তাদের ভেতরের সব অণুদের গতি একই হবে?
আমাদের চারপাশে একটি নিদিষ্ট তাপমাত্রা বিরাজ করার সত্ত্বেও তাতে থাকা বায়ুর অণুগুলো একই গতিতে অবস্থান করে না। কিছুকিছু বায়ুর অণু অত্যন্ত দ্রুত গতিতে চলাচল করে, কিছু মাঝারি গতিতে, কিছু আবার একেবারেই কম। যেহেতু একটি গ্যাসের ভেতর একটি অণু বিপুল সংখ্যক সম্ভাব্য গতির যেকোনো একটিতে থাকতে পারে তাই আমরা প্রশ্নটাকে এভাবে করতে পারিনা যে একটি গ্যাসে বায়ুর অণুর গতি কত? সেজন্য একটা নিদিষ্ট গ্যাসের অণু সম্পর্কে জিজ্ঞেস করার পরিবর্তে আমরা প্রশ্ন করতে পারি, একটি নিদিষ্ট তাপমাত্রায় কোন গ্যাসে গতির বিন্যাস বা ডিস্ট্রিবিউশন কেমন?
উনিশ শতকের মাঝামাঝি থেকে শেষের দিকে, জেমস ক্লার্ক ম্যাক্সওয়েল এবং লুডভিগ বোল্টজম্যান এই প্রশ্নের উত্তর খুঁজে বের করেছিলেন। তাদের ফলাফলটিকে ম্যাক্সওয়েল-বোল্টজম্যান ডিস্ট্রিবিউশন হিসাবে উল্লেখ করা হয়, কারণ এটি দেখায় কিভাবে একটি আদর্শ গ্যাসের জন্য অণুর গতির বিন্যাস কেমন হয়। ম্যাক্সওয়েল-বোল্টজম্যান ডিস্ট্রিবিউশন প্রায়ই নিম্নলিখিত গ্রাফের মাধ্যমে উপস্থাপন করা হয়।
ম্যাক্সওয়েল-বোল্টজম্যান ডিস্ট্রিবিউশন গ্রাফের X-অক্ষে অণুর গতি এবং  Y-অক্ষে সেই প্রতি একক গতিতে অণুর সংখ্যা বিবেচনা করা হয়। যার অর্থ হলো যদি কোন জায়গায় গ্রাফটি উঁচু বা পিক অবস্থানে পৌঁছায় তাহলে সেখানে অধিক সংখ্যক গ্যাসের অণু x অক্ষে দেওয়া গতিতে গতিশীল থাকে। তবে এখানে একটি প্রশ্ন থেকে যায়, একটি গ্যাসের অণু একটি নিদিষ্ট গতিতে চলার সম্ভাবনা কি শূন্য নয়? যখন আমরা এ ব্যাপারে কথা বলতে যাই, তখন এই সমস্যাটিকে উত্তরণের জন্য Y-অক্ষ বরাবর অনুর সংখ্যার পরিবর্তনে Probability Density নামক একটা টার্ম ব্যবহার করি। যারা ইতিমধ্যে Statistical Thermodynamics পড়া শুরু করেছেন তারা অবশই এই টার্মের সাথে পরিচিত। এটা হচ্ছে v এর কাছাকাছি গতিতে চলমান কোন একটি কণাকে খুঁজে পাওয়ার সম্ভাব্যতা। Probability Density Function এর একটা গাণিতিক ফর্মুলা রয়েছে যেটা নিয়ে আমরা এখানে আলোচনা করবো না তবে যদি কেও আগ্রহী থাকেন তবে গুগল/ইউটিউবে দেখতে পারেন।  
নিচের দেওয়া ছবিটিতে আমরা দেখছি যে গ্রাফটি প্রতিসম নয়। কোন একটা জায়গাতে গিয়ে আমরা একটা পিক বা চূড়া পাচ্ছি। এখন প্রশ্ন হলো যদি আমাদের উদাহরণের ২০০ এবং ৩০০ কেলভিন তাপমাত্রার একই সংখ্যক অণু বিশিষ্ট নাইট্রোজেন গ্যাসের কথা চিন্তা করি তাহলে কার বেলায় এই চূড়া বা পিক হাই হবে? কারণটি পড়ার আগে একবার নিজে নিজে ভাবুন তো কি হতে পারে? 
যেহেতু তাপমাত্রা পরিবর্তনে গতিশক্তির পরিবর্তন হয় তাই গতি বনাম অণু সংখ্যার এই গ্রাফে দুই তাপমাত্রায় দুটি আলাদা পিক পাওয়া যাবে। আমরা আগেই জেনেছি যে তাপমাত্রা যদি কম হয় তাহলে অণুগুলোর ভেতরে সংঘর্ষ কম হবে এবং অণুর গড় মুক্ত পথ বেশি হবে। যেহেতু দুই ক্ষেত্রে আমরা একই পরিমাণ অণুর কথা বলছি তাই তাপমাত্রা কম হলে বেশি সংখ্যক অণু একটি নিদিষ্ট গতিতে থাকবে। তার মনে ২০০ কেলভিন গ্রাফের পিক, ৩০০ কেলভিনের চেয়ে বেশি হবে এবং তার সামনে অবস্থান করবে কারন গড় গতি এক্ষেত্রে কম হবে। এভাবে যদি আমরা তাপমাত্রা বাড়িয়ে ৪০০,৫০০,৬০০ কেলভিনে নিয়ে যাই দেখবো পিক আস্তে আস্তে কমতে থাকবে। এবার আসি গ্রাফের বক্ররেখার নিচের ক্ষেত্রফল দ্বারা কি বোঝায়? এটি পাঠকের জন্য একটা কুইজ হিসেবে থাকলো এবং কমেন্টবক্সে তার উত্তর সবার থেকে আসা করবো।
আচ্ছা! আমরা ইতিমধ্যে অনেকগুলো তত্বীয় ধারণা পেয়ে গেছি, এবার সবচেয়ে বড় প্রশ্ন গ্যাসের গতি কত? অবশ্যই এখানে গড় গতিকে হিসেবে আনতে হবে। আপনি হয়তো ভাবছেন পিক পয়েন্ট থেকে নিচে x-অক্ষে যে বিন্দু ছেদ করেছে তা-ই গ্যাস অণুগুলোর গড় গতিবেগ। এখানে একটু ভাবার বিষয় আছে, পিক পয়েন্ট থেকে নিচে x-অক্ষে যে বিন্দু ছেদ করেছে তা হচ্ছে গ্যাসের সর্বোচ্চ সম্ভাব্য গতি (Most Probable Speed) কারণ এই গতিটি একটি গ্যাসের অণুর জন্য পাওয়া যায়। আর গ্যাসের গড় গতি পাওয়া যায় এই পিক পয়েন্ট থেকে একটু ডানে। এর কারণ হচ্ছে গ্রাফের ডান দিকে বিস্তৃত দীর্ঘ লেজটি(Tail of the distribution graph)। এই দীর্ঘ লেজটি গড় গতিকে গ্রাফের চূড়া থেকে হালকা ডানে টেনে সরিয়ে দেয়। এখানে আরেকটি গুরুত্বপূর্ণ টার্ম আমরা ব্যবহার করি তা হচ্ছে Root Mean Square Speed বা rms। এই জিনিসটা খুবই মজার কারণ এখানে আপনার একটা প্রশ্ন থাকতে পারে যে কেন আমরা বেগকে বর্গ করে যোগ করে রুট করি? শুধু যোগ করে করলে কি হতো? 
আমরা জানি যে বেগ একটি ভেক্টর রাশি এবং এটি একইসাথে মান এবং দিকের উপর নির্ভর করে। আপনি কি খেয়াল করেছেন যে উপরের পুরো আলোচনায় কিন্তু আমি একবারও বেগের কথা বলিনি। বলেছি গতির কথা। দুটো অবশ্যই ভিন্ন জিনিস। আর ম্যাক্সওয়েল-বোল্টজম্যান ডিস্ট্রিবিউশন আসলে  গতির সাথে অণুর সংখ্যার তুলনা, বেগের সাথে নয়। কেননা, গ্যাসের অণুগুলোর গড়বেড় সবসময় শূন্য হয়, যেহেতু অনেকগুলো অণু ডান(+বেগ) এবং বাম(-বেগ) দিকে যায় তাই আমরা বেগের মানের বর্গ করে যোগ করি যেন যোগফল শূন্য না হয়। পদার্থবিজ্ঞানীরা অনেক ক্ষেত্রেই এই বর্গ করে যোগ করার পদ্ধতিটি ব্যবহার করেন যেন শূন্য না আসে।
সর্বপরি বিশাল এক আলোচনা হলো! আর এরই মধ্যে বলে রাখি যে এই ম্যাক্সওয়েল-বোল্টজম্যান ডিস্ট্রিবিউশনের একটি বিশাল সমীকরণ আছে। যারা পদার্থবিজ্ঞান নিয়ে পড়ছেন বা Statistical Thermodynamics পড়েছেন তারা এই সমীকরণের সাথে পরিচিত। এই রিলেটেড অনেক অনেক সমস্যা সমাধান করা যায় ম্যাক্সওয়েল-বোল্টজম্যান ডিস্ট্রিবিউশন সমীকরণ দ্বারা। চলুন উদাহারন হিসেবে  একটা সমস্যা দেই। Distribution Function সম্পর্কে একটা গাণিতিক ধারণা থাকলে এই সুন্দর সমস্যাটি একবার চেষ্টা করে দেখুন । "একটি Thermally isolated ভেসেলের ক্ষুদ্র একটি ছিদ্র দিয়ে নিয়ন গ্যাস শুন্যস্থানে নির্গত হচ্ছে। গ্যাসের প্রাথমিক অবস্থা স্বাভাবিক এবং ভেসেলের Heat Capacity যদি neglected হয় তাহলে গ্যাসের অর্ধেক পরমাণু ভেসেলে অবস্থানকালে এর তাপমাত্রা কত?" উত্তর হবে ২১৭ কেল্ভিন। 
আশা করছি এই তত্ত্বীয় আলোচনাটি ম্যাক্সওয়েল-বোল্টজম্যান ডিস্ট্রিবিউশন কি বলে এটা বুঝতে আপনাকে সাহায্য করবে। পুরো লেখাটি শেষ করবো আরো একটি মজার প্রশ্ন দিয়ে অণুর rms গতিবেগ কি গড় গতিবেগ এবং Most Probable Speed এর চেয়ে কম নাকি বেশি হবে? এবং গ্রাফের কোথায় তার অবস্থান হবে?
তথ্যসূত্রঃ
https://www.khanacademy.org/.../maxwell-boltzmann... https://en.m.wikipedia.org/.../Maxwell%E2%80%93Boltzmann...
https://en.m.wikipedia.org/wiki/Probability_distribution
https://www.khanacademy.org/.../what-is-the-maxwell...